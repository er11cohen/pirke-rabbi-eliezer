<html><head></head> <body font-family: David;"><div dir="rtl" ><div id="mw-content-text" lang="he" dir="rtl" class="mw-content-rtl"><div class="mw-parser-output"><div style="; brd: 1px solid #aaaaaa; bg: #eef; padd2ing: 0px; margin-top: 1em; clear: both;text-align:center; margin:auto; fz:1.2em; font-weight:bold">
<p><a1 hr2ef="/wiki/%D7%A4%D7%A8%D7%A7%D7%99_%D7%93%D7%A8%D7%91%D7%99_%D7%90%D7%9C%D7%99%D7%A2%D7%96%D7%A8_%D7%A4%D7%A8%D7%A7_%D7%96" title="פרקי דרבי אליעזר פרק ז"></a1> &#160;<a1 hr2ef="/wiki/%D7%A4%D7%A8%D7%A7%D7%99_%D7%93%D7%A8%D7%91%D7%99_%D7%90%D7%9C%D7%99%D7%A2%D7%96%D7%A8" title="פרקי דרבי אליעזר">פרקי דרבי אליעזר</a1> <a1 class="mw-selflink selflink">פרק ח</a1> <a1 hr2ef="/wiki/%D7%A4%D7%A8%D7%A7%D7%99_%D7%93%D7%A8%D7%91%D7%99_%D7%90%D7%9C%D7%99%D7%A2%D7%96%D7%A8_%D7%A4%D7%A8%D7%A7_%D7%98" title="פרקי דרבי אליעזר פרק ט"></a1></p>
<div>פרק ח</div>
</div>
<p>בעשרים ושמונה באלול נבראו חמה ולבנה ומנין שהוא שנים וחדשים וימים ולילות שעות וקצים ותקופות ומחזורות ועיבורין היו לפני הקב"ה והיה מעבר את השנה ואחר כך מסרן לאדם הראשון בגן עדן, שנאמר <font size="1">(<a1 hr2ef="/wiki/%D7%A7%D7%98%D7%92%D7%95%D7%A8%D7%99%D7%94:%D7%91%D7%A8%D7%90%D7%A9%D7%99%D7%AA_%D7%94_%D7%90" title="קטגוריה:בראשית ה א">בראשית ה, א</a1>)</font>: "<span class="psuq2" style="fz:110%"><span style="color:#215834;">זֶה סֵפֶר תּוֹלְדֹת אָדָם</span></span>", מנין עולם לכל תולדות בני אדם, אדם מסר לחנוך ונכנס בסוד העיבור ועיבר את השנה, שנאמר <font size="1">(<a1 hr2ef="/wiki/%D7%A7%D7%98%D7%92%D7%95%D7%A8%D7%99%D7%94:%D7%91%D7%A8%D7%90%D7%A9%D7%99%D7%AA_%D7%94_%D7%9B%D7%91" title="קטגוריה:בראשית ה כב">בראשית ה, כב</a1>)</font>: "<span class="psuq2" style="fz:110%"><span style="color:#215834;">וַיִּתְהַלֵּךְ חֲנוֹךְ אֶת הָאֱלֹהִים</span></span>" וגו', ויתהלך חנוך בדרכי מנין העולם שמסר אלהים לאדם, וחנוך מסר לנח סוד העיבור ועיבר את השנה, ואמר <font size="1">(<a1 hr2ef="/wiki/%D7%A7%D7%98%D7%92%D7%95%D7%A8%D7%99%D7%94:%D7%91%D7%A8%D7%90%D7%A9%D7%99%D7%AA_%D7%97_%D7%9B%D7%91" title="קטגוריה:בראשית ח כב">בראשית ח, כב</a1>)</font>: "<span class="psuq2" style="fz:110%"><span style="color:#215834;">עֹד כָּל יְמֵי הָאָרֶץ זֶרַע וְקָצִיר וְקֹר וָחֹם וְקַיִץ וָחֹרֶף</span></span>". זרע זה תקופת תשרי. קציר זו תקופת ניסן. קור זו תקופת טבת. וחום זו תקופת תמוז. וקיץ בעתו וחורף בעתו. מנין החמה ביום ומנין הלבנה בלילה לא ישבותו. נח מסר לשם ונכנס בסוד העיבור ועיבר את השנה ונקרא כהן וכי שם בן נח כהן היה אלא ע"י שהיה בכור והיה משרת ביום ובלילה לפיכך נקרא כהן, שנאמר <font size="1">(<a1 hr2ef="/wiki/%D7%A7%D7%98%D7%92%D7%95%D7%A8%D7%99%D7%94:%D7%91%D7%A8%D7%90%D7%A9%D7%99%D7%AA_%D7%99%D7%93_%D7%99%D7%97" title="קטגוריה:בראשית יד יח">בראשית יד, יח</a1>)</font>: "<span class="psuq2" style="fz:110%"><span style="color:#215834;">וּמַלְכִּי צֶדֶק מֶלֶךְ שָׁלֵם</span></span>" וגו'. ושם מסר לאברהם ונכנס בסוד העיבור ועביר השנה ונקרא כהן, שנאמר <font size="1">(<a1 hr2ef="/wiki/%D7%A7%D7%98%D7%92%D7%95%D7%A8%D7%99%D7%94:%D7%AA%D7%94%D7%9C%D7%99%D7%9D_%D7%A7%D7%99_%D7%93" title="קטגוריה:תהלים קי ד">תהלים קי, ד</a1>)</font>: "<span class="psuq2" style="fz:110%"><span style="color:#215834;">נִשְׁבַּע יְהוָה וְלֹא יִנָּחֵם אַתָּה כֹהֵן לְעוֹלָם</span></span>". ומנין שמסר שם לאברהם, שנאמר <font size="1">(<a1 hr2ef="/wiki/%D7%A7%D7%98%D7%92%D7%95%D7%A8%D7%99%D7%94:%D7%AA%D7%94%D7%9C%D7%99%D7%9D_%D7%A7%D7%99_%D7%93" title="קטגוריה:תהלים קי ד">תהלים קי, ד</a1>)</font>: "<span class="psuq2" style="fz:110%"><span style="color:#215834;">עַל דִּבְרָתִי מַלְכִּי צֶדֶק</span></span>". אברהם מסר ליצחק ונכנס בסוד העיבור ועיבר את השנה לאחר מותו של אברהם, שנאמר <font size="1">(<a1 hr2ef="/wiki/%D7%A7%D7%98%D7%92%D7%95%D7%A8%D7%99%D7%94:%D7%91%D7%A8%D7%90%D7%A9%D7%99%D7%AA_%D7%9B%D7%94_%D7%99%D7%90" title="קטגוריה:בראשית כה יא">בראשית כה, יא</a1>)</font>: "<span class="psuq2" style="fz:110%"><span style="color:#215834;">וַיְהִי אַחֲרֵי מוֹת אַבְרָהָם וַיְבָרֶךְ אֱלֹהִים אֶת יִצְחָק בְּנוֹ</span></span>" שנכנס בסוד העיבור יצחק מסר ליעקב ונכנס בסוד העיבור ועיבר את השנה יצא יעקב לחוצה לארץ ובקש לעבר את השנה בחוצה לארץ אמר לו הקב"ה: יעקב אין לך רשות לעבר את השנה בחוצה לארץ, הרי יצחק אביך הוא יעבר את השנה בארץ, שנאמר <font size="1">(<a1 hr2ef="/wiki/%D7%A7%D7%98%D7%92%D7%95%D7%A8%D7%99%D7%94:%D7%91%D7%A8%D7%90%D7%A9%D7%99%D7%AA_%D7%9C%D7%94_%D7%98" title="קטגוריה:בראשית לה ט">בראשית לה, ט</a1>)</font>: "<span class="psuq2" style="fz:110%"><span style="color:#215834;">וַיֵּרָא אֱלֹהִים אֶל יַעֲקֹב עוֹד בְּבֹאוֹ מִפַּדַּן אֲרָם וַיְבָרֶךְ אֹתוֹ</span></span>", ולמה עוד שפעם ראשונה נגלה עליו ומנעו מלעבר את השנה בחוצה לארץ וכשבא לארץ א"ל הקב"ה קום עבר את השנה, שנאמר וירא אלהים אל יעקב וגו' ויברך אותו על שנכנס בסוד העיבור וברכו ברכת עולם. מכאן אמרו אפילו צדיקים וחכמים בח"ל ורועה צאן ובקר בארץ אין מעברין את השנה אלא ע"י רועה צאן ובקר אפי' נביאים בח"ל והדיוטים בא"י אין מעברין את השנה אלא ע"י הדיוטים שבארץ. גלו לבבל היו מעברין את השנה ע"י הנשאר בארץ. לא נשאר אחד בארץ היו מעברין את השנה בבבל. עלה עזרא וכל הקהל עמו ורצה יחזקאל לעבר את השנה בבבל, אמר לו הקב"ה: יחזקאל אין לך רשות לעבר את השנה בח"ל הרי ישראל אחיהם והם יעברו את השנה, שנאמר <font size="1">(<a1 hr2ef="/wiki/%D7%A7%D7%98%D7%92%D7%95%D7%A8%D7%99%D7%94:%D7%99%D7%97%D7%96%D7%A7%D7%90%D7%9C_%D7%9C%D7%95_%D7%99%D7%96" title="קטגוריה:יחזקאל לו יז">יחזקאל לו, יז</a1>)</font>: "<span class="psuq2" style="fz:110%"><span style="color:#215834;">בֶּן אָדָם בֵּית יִשְׂרָאֵל יֹשְׁבִין עַל אַדְמָתָם</span></span>", שלהן היא לעבר את השנה. יעקב מסר ליוסף ונכנס בסוד העיבור ועיבר את השנה במצרים מת יוסף ואחיו נתמעטו העיבורין מישראל וכשם שנתמעטו העיבורין מישראל בשיעבוד מצרים כך עתידים לימעט בסוף שעבוד מלכות הרביעית עד שיבא מלך המשיח. כשם שנגלה הקב"ה על משה ועל אהרן במצרים כך הוא עתיד להגלות עלינו בסוף מלכות רביעית, שנאמר <font size="1">(<a1 hr2ef="/wiki/%D7%A7%D7%98%D7%92%D7%95%D7%A8%D7%99%D7%94:%D7%A9%D7%9E%D7%95%D7%AA_%D7%99%D7%91_%D7%90" title="קטגוריה:שמות יב א">שמות יב, א</a1>)</font>: "<span class="psuq2" style="fz:110%"><span style="color:#215834;">וַיֹּאמֶר יְהוָה אֶל מֹשֶׁה וְאֶל אַהֲרֹן בְּאֶרֶץ מִצְרַיִם לֵאמֹר: הַחֹדֶשׁ הַזֶּה לָכֶם</span></span>". מהו לאמור אמור להם לישראל עד עכשיו אצלי היה סוד העיבור, מכאן ואילך שלכם הוא לעבר את השנה. בשלשה מעברין רבי אליעזר אומר בעשרה, שנאמר <font size="1">(<a1 hr2ef="/wiki/%D7%A7%D7%98%D7%92%D7%95%D7%A8%D7%99%D7%94:%D7%AA%D7%94%D7%9C%D7%99%D7%9D_%D7%A4%D7%91_%D7%90" title="קטגוריה:תהלים פב א">תהלים פב, א</a1>)</font>: "<span class="psuq2" style="fz:110%"><span style="color:#215834;">אֱלֹהִים נִצָּב בַּעֲדַת אֵל</span></span>". ואם נתמעטו מביאין ספר תורה ופורשין אותו לפניהם ונעשין כמין גרן עגולה ויושבין גדול לפי גדלו וקטן לפי קטנו ונותנין פניהן למטה לארץ ופורשין את כפיהן לאביהם שבשמים וראש הישיבה מזכיר את השם ושומעים בת קול שצווחת ואומרת בלשון הזה ויאמר ה' אל משה ואל אהרן לאמר החדש הזה לכם. ומעון הדור אינן שומעין כלום אלא כביכול אינו יכול לשכן שכינה ביניהם ואשרי העם העומדין במקום ההוא בשעה ההיא, שנאמר <font size="1">(<a1 hr2ef="/wiki/%D7%A7%D7%98%D7%92%D7%95%D7%A8%D7%99%D7%94:%D7%AA%D7%94%D7%9C%D7%99%D7%9D_%D7%A4%D7%98_%D7%98%D7%96" title="קטגוריה:תהלים פט טז">תהלים פט, טז</a1>)</font>: "<span class="psuq2" style="fz:110%"><span style="color:#215834;">אַשְׁרֵי הָעָם יֹדְעֵי תְרוּעָה, ה' בְּאוֹר פָּנֶיךָ יְהַלֵּכוּן</span></span>", באור פניו של הקב"ה הן מהלכין. על שלשה סימנים מעברין את השנה, על האילנות ועל העשבים ועל התקופות. הגיעו שנים ולא הגיע אחד אין מעברין את השנה לא על האילנות ולא על העשבים, הגיע אחד ולא הגיעו השנים, מעברין את השנה על התקופות, אם נכנסה התקופה מעשרים יום של חדש טבת ולמטה מעברין את השנה מעשרים יום של חדש טבת, ולמעלה אין מעברין את השנה. מחזור העיבור מי"ט שנה וז' מחזורין קטנים יש בו. יש מהן משלש ויש מהן משתים שלש ושתים שלש ושלש ושלש ושלש ושתים. בר"ח ניסן נגלה הקב"ה על משה ועל אהרן בארץ מצרים והיתה שנת ט"ו של מחזור הגדול של לבנה שנת י"ז לשנת מחזור העיבור מכאן ואילך המנה יהיה לכם.</p>


<!-- 
NewPP limit report
Parsed by mw1215
Cached time: 20170810200600
Cache expiry: 1900800
Dynamic content: false
CPU time usage: 0.068 seconds
Real time usage: 0.087 seconds
Preprocessor visited node count: 2288/1000000
Preprocessor generated node count: 0/1500000
Post‐expand include size: 18771/2097152 bytes
Template argument size: 6332/2097152 bytes
Highest expansion depth: 13/40
Expensive parser function count: 13/500
-->
<!--
Transclusion expansion time report (%,ms,calls,template)
100.00%   73.007      1 -total
 86.49%   63.142     12 תבנית:צמפ
 65.54%   47.850     12 תבנית:מ&quot;מ
 59.25%   43.259     12 תבנית:קטן
 53.75%   39.243     12 תבנית:גודל_גופן
 27.29%   19.922     12 תבנית:מ&quot;מ/ספר
 11.60%    8.469      1 תבנית:סרגל_ניווט
  9.16%    6.687     12 תבנית:צ
  2.69%    1.965      1 תבנית:הצג_רק_בדף
-->
</div>
<!-- Saved in parser cache with key hewikisource:stable-pcache:idhash:185118-0!canonical and timestamp 20170810200600 and revision id 495045
 -->
</div>					</div></body></html>